## Norme, produzioni, enunciati, linguaggi

Nelle teorie positiviste del diritto, le norme valide ad un istante in un ordinamento sono individuate per relazione con degli atti linguistici,
gli *atti di produzione normativa* o *produzioni* che siano fonti a quell'istante per quell'ordinamento: sono le norme *poste* da tali atti.
Ma in cosa consista questa relazione di *posizione* non è chiaro né pacifico. Le norme valide ad un istante e ordinamento sono poi usate per determinare,
ad esempio, quali azioni siano obbligatorie a quell'istante e ordinamento.

Ciascuna produzione è caratterizzata, al minimo, da un autore, un istante in cui avviene e da un enunciato, utilizzato dall'autore per esprimersi[^1].
Un enunciato, ora, non è altro che un segno, un oggetto materiale (o piuttosto una classe di oggetti materiali, quelli che sono le sue occorrenze):
può avere e probabilmente avrà una struttura sintattica, ma non ha di per sé alcun collegamento semantico con quel mondo che da ultimo col diritto si intende regolare.
Tale collegamento può solo essere provvisto dai significati, dalle proposizioni: nel nostro caso, dalle proposizioni normative o norme[^2].

[^1]: Una produzione $p$ è cioè il risultato di una funzione $φ$ avente ad argomento almeno un autore $s$, un istante $t$ ed un enunciato $e$: $p=φ(s,t,e,...)$ e,
per ogni $e'≠e$, abbiamo che $φ(s,t,e',...)≠φ(s,t,e,...)$.

[^2]: Le norme e le proposizioni in generale possono essere definite come classi di atteggiamenti proposizionali. Se $f$ è un fatto possibile di un qualche
spazio logico, e $a=α(s,t,f)$ un qualche atteggiamento del soggetto $s$ all'istante $t$ nei confronti di tale fatto – come può esserlo un atteggiamento assertivo, o uno
prescrittivo – l'astrazione di $a$ in $s$ e $t$, cioè la classe di tutti gli atteggiamenti di tipo $α$ indipendentemente dal momento e dal soggetto, è una proposizione.
Le norme e le proposizioni in generale, in quanto funzioni di un fatto, hanno un collegamento immediato con lo spazio a cui quel fatto appartiene.
Quine osserva come le proposizioni siano un medium inutile tra enunciati e mondo, ma ritengo che questo modo di intendere le proposizioni come funzioni
sui fatti possibili, e dunque come qualcosa – per così dire – della stessa sostanza del mondo oggetto, sia più in linea che no con le osservazioni di Quine.

A tal proposito, enunciati e norme possono essere associati da un linguaggio, cioè da una qualsiasi funzione che manda enunciati in insiemi di norme.
Una *qualsasi* funzione: un enunciato, insomma, non appartiene al dominio di un solo liguaggio, ma di un enorme numero di linguaggi,
la maggior parte dei quali non verrà mai utilizzata. Un linguaggio, quindi, sarà quello che assocerà l'enunciato impiegato in una data produzione all'insieme delle norme poste da essa.
È dunque valida questa equivalenza: una norma è posta da un atto di produzione se e solo se appartiene all'insieme dei significati che questo specifico linguaggio
– chiamiamolo il *linguaggio di quella produzione* – associa all'enunciato argomento della produzione. Chiaramente, il problema di stabilire
quale sia la relazione di posizione tra produzioni e norme è stato solo spostato sul linguaggio: quale è il linguaggio di una produzione?
Questa riformulazione del problema della norma posta è il motivo per cui alla teoria della posizione è stato storicamente dato un diverso nome,
quello di teoria dell'interpretazione giuridica, stressando così il rapporto tra enunciati e norme; ma la questione interpretativa
altro non è che la questione della definizione del concetto di norma-posta.


## Le teorie dell'interpretazione giuridica e le nozioni di norma-posta

Veniamo dunque a quelle che sono le varie opzioni suggerite per definire il concetto di norma-posta.

La prima, è sostenere che non abbia senso parlare di norme poste e che bisogna limitarsi a parlare di enunciati: ciò che è valido ad un istante e ordinamento non sono norme ma enunciati.
Salvo poi che, al momento di dover stabilire ciò che è obbligatorio, vietato, permesso ad un certo istante in un certo ordinamento, chiunque interpreterà questi enunciati associandovi
delle norme, proprio per attivare quella referenzialità che agli enunciati difetta. Ora, o queste attività interpretative sono inutili, perché non avendo senso parlare di norme valide
non esisterebbe neanche una definizione dei predicati deontici fondata su di esse, oppure queste attività, come suggerito da una diversa ipotesi più giù presentata,
sono esse stesse parte della definizione del concetto di norma valida e ancor prima di quello di norma posta. Mentre la prima ipotesi è completamente al di fuori di una concezione
poistivista del diritto, la seconda è accettabile: per quanto possa sembrare controintuitivo a chi avesse in mente un qualche preconcetto di norma-posta,
nulla impone che la relazione di posizione tra produzioni e norme sia determinata al momento in cui la produzione è compiuta. Ma allora è comunque contraddetta la tesi di partenza,
che non abbia senso parlare di norme poste. Questa tesi non può quindi essere presa seriamente in nessuna teoria positivista.

Una seconda possibilità adeguata è chiamare posta da una produzione la norma o le norme che l'autore vi ha inteso esprimere. Nell'analizzare questa concezione,
parleremo per semplicità di sole norme obbliganti, ma l'introduzione di altri tipi di norme non cambierebbe la sostanza delle osservazioni.
Ciascuna norma obbligante ha argomento un fatto possibile  della categoria delle azioni, con azioni diverse che
danno luogo a norme diverse. Conveniamo, inoltre, che ogni fatto possibile dello spazio logico normativo è identificabile
con l'insieme delle sue conseguenze logiche, cioè con l'insieme di tutti i fatti da esso logicamente implicati: non esistono due fatti distinti con identiche conseguenze[^3].

[^3]: Verosimilmente, nessuno pensa ad un fatto contemplandone a mente tutte le implicazioni e, in tal senso, sembrerebbe impossibile volere esprimere una norma precisa.
Chi pensa una norma, per fare un esempio utilizzando espressioni tipiche del linguaggio giuridico, non pensa a tutte le possibili fattispecie specifiche sussumibili
in una generale. Ma potrebbe essere in grado, di fronte ad un qualsiasi elenco di fatti possibili, di dire quali di essi ricadano nel campo di applicazione della propria norma
e quali no: potrebbe essere, in altre parole, capace di essere giudice della propria norma. Per "avere in mente una norma" intenderemo dunque questa ipotetica capacità di saperne
decidere le conseguenze.

Vi sono tre casi che materialmente sembrano potersi produrre: quello di una produzione in cui l'autore ha inteso esprimere una unica norma;
quello in cui non ha inteso esprimere alcuna norma; quello in cui, con lo stesso enunciato, ha inteso esprimere più di una norma. Con qualche
stipulazione, possiamo ridurli tutti al primo. Nel caso in cui l'autore non abbia inteso esprimere alcuna norma, semplicemente non esisterebbe norma posta e, di fatto, la produzione
non produrrebbe conseguenze deontiche: tanto vale non chiamare 'produzioni' eventi di questo genere. Per il caso in cui ci siano più norme intese, che è forse la normalità quando
l'autore è un soggetto collegiale, si può stabilire che di fatto non esista alcuna norma espressa dal collegio, non essendoci una volontà comune,
ma solo volontà individuali divergenti. Si ricaderebbe perciò nuovamente nel caso di assenza di norma posta. Alternativamente, tenendo conto del fatto che verosimilmente
le norme intese dai diversi individui di un collegio non saranno a due a due contraddittorie, è considerare, come unica norma espressa e dunque posta, quella avente ad argomento
la congiunzione dei fatti argomento delle varie norme intese.

In definitiva, possiamo dire che questa concezione di norma-posta è più interessante di quanto la letteratura le faccia credito.


