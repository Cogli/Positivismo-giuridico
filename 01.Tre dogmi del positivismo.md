# Tre dogmi del positivismo

Ciò che caratterizza il positivismo giuridico e lo distingue da altre concezioni del Diritto è una certa teoria della validità normativa.
Consideriamo i seguenti passi di Kelsen:

> La validità di una norma può avere inizio in un momento e termine in un altro.

> Lo stesso comportamento può essere illecito secondo la legge della comunità A, e non esserlo affatto secondo quella della comunità B.

Le azioni non sono cioè obbligatorie o vietate o permesse in assoluto, ma lo sono rispetto ad un istante di tempo ed un ordinamento.
Ciò vale a distinguere l'oggetto delle teorie positiviste del diritto da quelle naturaliste, nelle quali obbligatorietà, divieto e permesso
rappresentano proprietà delle azioni. Analogamente, la validità è una relazione tra norme, istanti e ordinamenti, non una proprietà delle norme.

**P1.** Ciò che è valido è una norma, ad un istante, in un ordinamento.

$$
VALxyz \to NORx \land ISTy \land ORDz
$$

In effetti, la struttura triadica dei predicati deontici è ereditata dalla validità: le norme valide ad un istante e ordinamento contribuiscono
a determinare cosa è obbligatorio, vietato, permesso rispetto ad essi.

Un seconda tesi del positivismo è che le norme valide ad un qualsiasi istante e ordinamento sono norme *poste*:

> […] il diritto è sempre positivo, e la sua positività risiede nel fatto che esso è
  creato ed annullato da atti di esseri umani.

> Le norme di diritto positivo sono valide […] perché sono state prodotte in
   una data maniera o poste da una data persona.

Norme poste sono tutte e solo quelle che sono in una specifica relazione con un atto linguistico di una particolare classe, quella degli
*atti di produzione normativa* o *produzioni*. Questa tra norme e produzioni è una delle relazioni fondamentali del positivismo
e una delle più oscure.

**P2.** Se una norma è norme valida ad un istante e ordinamento allora esiste una produzione che la pone.

$$
VALxyz \to \exists v (POSvx)
$$

La nozione di norma-posta sarà approfondita nel seguito.
**P2** è conseguenza di una terza tesi del positivismo, nota come la tesi della costruzione a gradi degli ordinamenti:

> Il diritto regola la propria creazione […]. Una norma giuridica è valida
  perché è stata creata in un modo determinato da un’altra norma giuridica.

> Il fondamento della validità di una norma non può essere che la validità
  di un’altra norma. […] Ma la ricerca di un fondamento della validità deve
  terminare con una norma presupposta come ultima e suprema.

Quali siano le norme valide di un ordinamento, ce lo dicono insomma le norme stesse. Ciò richiede una seconda categoria di norme,
quella delle *norme di delegazione*, disgiunta dalle deontiche. Se le norme deontiche hanno ad argomento azioni, quelle deleganti
hanno ad argomento classi di atti di produzione: ad ogni dato momento, l'estensione di questa classe sarà popolata delle istanze
che fino ad allora si saranno attualizzate. Chiamiamo fonti ad un istante di un ordinamento le produzioni a quell'istante delegate
da una norma valida a quell'istante e ordinamento.

La nozione di norma valida (ad un istante in un ordinamento) è allora definita con una ricorsione, la cui base è data da quella che Kelsen
chiama la "grundnorm dell'ordinamento", una norma di delegazione che ha la funzione di individuare una prima classe di fonti per l'ordinamento.

**P3.** *Definizione di validità o costruzione a gradi degli ordinamenti*
1. la grundnorm di un ordinamento è valida in quell'ordinamento ad ogni istante
2. ogni norma posta ad un istante da una produzione che è fonte a quell'istante di un ordinamento, è valida a quell'istante e ordinamento.
3. nessun altra norma è valida per un dato istante e ordinamento

$$
VALxyz \leftrightarrow (GRNxz \lor \exists v (FONvyz \land POSvx))
$$

In ragione di questa definizione, la validità e dunque la posizione di una norma di delegazione deve essere indipendente da qualsiasi fatto riguardante le produzioni che essa delega.

Poiché, solo per semplicità d'esposizione, abbiamo predicato la validità delle norme fondamentali, riformuliamo **P2** a questo modo:

**P2'.** Se una norma diversa dalla fondamentale è valida ad un istante e ordinamento, allora esiste una produzione che a quell'istante la pone.



Il rapporto tra la validità normativa e i predicati deontici, ora, può essere così brevemente schematizzato. Dato l'insieme delle norme valide
ad un istante e ordinamento e dato un certo insieme di premesse fattuali - tutti i fatti normativi accaduti fino a quell'istante - si definisce
una funzione che porta questa coppia di dati in un insieme di azioni: le azioni obbligatorie per quell'istante e ordinamento.
Gli altri predicati deontici possono poi essere definiti in termini di obbligatorietà.

La funzione in questione soddisferà alcune caratteristiche: anzitutto, azioni che ad un certo istante non siano più eseguibili non possono essere
obbligatorie a quell'istante. In secondo luogo, se una azione è obbligatoria ad un istante e ordinamento, allora deve esistere una norma obbligante
valida a quell'istante e ordinamento che avrà ad argomento una azione, la quale ultima, assieme ai fatti accaduti, implica la prima azione.
L'aspetto rilevante, qui, è che ogni norma deve poter essere messa in relazione funzionale con una specifica azione e che tra le azioni,
e in generale tra i fatti "di cui le norme parlano", deve essere definita la relazione di implicazione o conseguenza logica.
Da ultimo, se una azione è obbligatoria ad un certo istante e ordinamento, allora lo saranno anche tutte le azioni logicamente conseguenti ad essa (chiusura rispetto alla relazione di conseguenza logica).
Poiché tra le norme valide ad un istante e ordinamento possono essercene di antinomiche, ad esempio due norme obbliganti una avente ad oggetto un'azione e l'altra
la sua omissione, perché una azione 

che è obbligatoria ad un certo istante e ordinamento secondo una certa norma valida (cioè una azione che con quella norma si trova nella relazione di cui sopra)
può essere vietata o facoltativa secondo una seconda norma valida (sempre attraverso la stessa relazione), perché quest'azione sia obbligatoria per l'ordinamento,
occorre aggiungere un'ulteriore condizione, e cioè che sia obbligatoria in forza di una norma prevalente su ogni altra antinomica.
In altre parole, tra l'insieme delle norme valide si deve definire una relazione d'ordine tale che, per ogni sottoinsieme di norme antinomiche rispetto a una certa azione,
esisterà una norma massima, prevalente sulle altre. Quest ordine sarà verosimilmente definito come una qualche composizione di altri ordini (cronologico, gerarchico…).
