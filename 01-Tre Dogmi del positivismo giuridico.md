# Tre dogmi del positivismo giuridico

Il positivismo può essere caratterizzato come una teoria della validità giuridica. Consideriamo questi due passi di Kelsen:

> La validità di una norma può avere inizio in un momento e termine in un altro.

> Lo stesso comportamento può essere illecito secondo la legge della comunità A, e non esserlo affatto secondo quella della comunità B.

Le azioni non sono cioè obbligatorie o vietate o permesse in assoluto, ma lo sono rispetto ad un istante di tempo ed un ordinamento.
Ciò vale a distinguere l'oggetto delle teorie positiviste del diritto da quelle naturaliste, nelle quali obbligatorietà, divieto e permesso
identificano proprietà delle azioni. Similmente, la validità è una relazione tra norme, istanti e ordinamenti, non una proprietà delle norme.

Il rapporto tra la validità normativa e i predicati deontici, ora, può essere così brevemente schematizzato. Dato l'insieme delle norme valide
ad un istante e ordinamento e dato un certo insieme di premesse fattuali - tutti i fatti normativi accaduti fino a quell'istante - si definisce
una funzione che porta questa coppia di dati in un insieme di azioni: le azioni obbligatorie per quell'istante e ordinamento.
Gli altri predicati deontici possono poi essere definiti in termini di obbligatorietà.

La funzione in questione soddisferà alcune caratteristiche: anzitutto, azioni che ad un certo istante non siano più eseguibili non possono essere
obbligatorie a quell'istante. In secondo luogo, se una azione è obbligatoria ad un istante e ordinamento, allora deve esistere una norma obbligante
valida a quell'istante e ordinamento che avrà ad argomento una azione, la quale ultima, assieme ai fatti accaduti, implica la prima azione.
L'aspetto rilevante, qui, è che ogni norma deve poter essere messa in relazione funzionale con una specifica azione e che tra le azioni,
e in generale tra i fatti "di cui le norme parlano", deve essere definita la relazione di implicazione o conseguenza logica.
Da ultimo, se una azione è obbligatoria ad un certo istante e ordinamento, allora lo saranno anche tutte le azioni logicamente conseguenti ad essa (chiusura rispetto alla relazione di conseguenza logica).
Poiché però una azione, che è obbligatoria ad un certo istante e ordinamento secondo una certa norma valida (cioè una azione che con quella norma si trova nella relazione di cui sopra)
può essere vietata o facoltativa secondo una seconda norma valida (sempre attraverso la stessa relazione), perché quest'azione sia obbligatoria per l'ordinamento,
occorre aggiungere un'ulteriore condizione, e cioè che sia obbligatoria in forza di una norma prevalente su ogni altra antinomica.
In altre parole, tra l'insieme delle norme valide si deve definire una relazione d'ordine tale che, per ogni sottoinsieme di norme antinomiche rispetto a una certa azione,
esisterà una norma massima, prevalente sulle altre. Quest ordine sarà verosimilmente definito come una qualche composizione di altri ordini (cronologico, gerarchico…).

**P1.** Ciò che può essere valido è una norma ad un istante in un ordinamento.

Un seconda tesi del positivismo è che le norme valide ad un qualsiasi istante e ordinamento sono norme *poste*:

> […] il diritto è sempre positivo, e la sua positività risiede nel fatto che esso è
creato ed annullato da atti di esseri umani.

> Le norme di diritto positivo sono valide […] perché sono state prodotte in
una data maniera o poste da una data persona.

Norme poste sono tutte e solo quelle che sono in una specifica relazione con un atto di produzione. Gli *atti di produzione* o *produzioni* sono comportamenti linguistici,
compiuti da un soggetto (individuale o collegiale) che fa uso di un segno o enunciato. La distinzione tra enunciati e norme è una intuitiva: gli enunciati sono oggetti materiali
(o piuttosto, oggetti materiali sono le occorrenze di un enunciato), laddove le norme, immateriali, sono una tipologia di significati; i primi possono avere una struttura grammaticale,
ed essere oggetto di operazioni sintattiche; le seconde contengono i riferimenti, i collegamenti con la realtà. Tanto il fatto che questa distinzione è stata spesso trascurata,
con l'identificazione della norma all'enunciato, quanto l'inosservabilità delle norme, hanno fatto sì che, mentre le espressioni "enunciato oggetto di una produzione"
o "enunciato argomento di una produzione" siano perspicue ed è chiaro a cosa vi si riferisca, l'espressione "norma posta da una produzione", è stata ed è usata invece per denotare diversi concetti.
Di questi diversi concetti di norma-posta parleremo a breve.

Piuttosto che chiederci in che relazione siano norma posta ed atto di produzione, possiamo chiederci in che relazione siano norma posta ed enunciato oggetto di una produzione.
Un enunciato, infatti, può essere associato ad un insieme di uno o più significati normativi da un *linguaggio*, cioè da una *qualsiasi* funzione che associa enunciati ad insiemi di norme.
In questa prospettiva, un enunciato non appartiene al dominio di un solo linguaggio, ma di un enorme numero di linguaggi, di cui la maggior parte non saranno mai utilizzati.
Un linguaggio è quello che associerà l'enunciato posto all'insieme delle norme poste da una produzione. Una norma è dunque posta da un atto di produzione
se e solo se appartiene all'insieme dei significati che questo specifico linguaggio associa all'enunciato argomento della produzione.
Questa riformulazione del problema della norma posta, è il motivo per cui alla teoria della posizione è stato storicamente dato un diverso nome,
quello di teoria dell'interpretazione giuridica; ma la questione interpretativa altro non è che la questione della definizione del concetto di norma posta.
Come problemi di questa teoria abbiamo, ad esempio, quello dell'unicità della norma posta, o quello della sua immutabilità nel tempo.
Poiché in alcune nozioni di norma-posta la norma o le norme poste da una produzione possono mutare nel tempo, daremo in prima battuta una struttura triadica
alla relazione di posizione e parleremo di norma posta ad un istante da una produzione, dove questo istante non coincide necessariamente con quello in cui la produzione è compiuta.

**P2.** Se una norma è norme valida ad un istante e ordinamento allora esiste una produzione che a quell'istante la pone.

Veniamo ad una terza tesi del positivismo, nota come la tesi della costruzione a gradi degli ordinamenti:

> Il diritto regola la propria creazione […]. Una norma giuridica è valida
>perché è stata creata in un modo determinato da un’altra norma giuridica.

> Il fondamento della validità di una norma non può essere che la validità
di un’altra norma. […] Ma la ricerca di un fondamento della validità deve
terminare con una norma presupposta come ultima e suprema.

Quali siano le norme valide di un ordinamento, ce lo dicono insomma le norme stesse. In altre parole, la nozione di norma valida (ad un t,o) è definita in termini di se stessa:
la circolarità è evitata con una ricorsione, la cui base è data da quella che Kelsen chiama la "norma fondamentale dell'ordinamento", una norma che ha la funzione di individuare una prima classe di norme valide.

Le norme fondamentali appartengono alla classe delle norme di delegazione, disgiunta da quella delle deontiche. Se le norme deontiche hanno ad argomento azioni,
quelle deleganti hanno ad argomento classi di atti di produzione: ad ogni dato momento, l'estensione di questa classe sarà popolata delle istanze che fino ad allora si saranno attualizzate.
Chiamiamo fonti ad un istante di un ordinamento le produzioni a quell'istante delegate da una norma valida a quell'istante e ordinamento.

**P3.** *Definizione di validità*
1. la grundnorm di un ordinamento è valida in quell'ordinamneto ad ogni istante
2. ogni norma posta da una produzione che è fonte ad un istante di un ordinamento, è valida a quell'istante e ordinamento.
3. nessun altra norma è valida ad o,t

E riformuliamo **P2** a questo modo:
**P2'.** Se una norma diversa dalla fondamentale è valida ad un istante è ordinamento, allora esiste una produzione che a quell'istante la pone.
